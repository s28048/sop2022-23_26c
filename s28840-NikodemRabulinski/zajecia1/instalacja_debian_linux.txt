Instalacja systemu Debian na maszynie wirtualnej


Zacząłem od instalacji najnowszej wersji VirtualBox na swoim komputerze.
Jako, że pracuję na Macbooku z procesorem M1 musiałem pobrać wersję Beta 7.0.6 i tą też będę opisywał.


Najpierw musimy zdobyć obraz systemu operacyjnego.
W tym celu udałem się na https://debian.org i wcisnąłem piękny duży przycisk "Download",
który zabrał mnie na https://www.debian.org/download.
Na tej stronie, jako że pracuję na systemie ARMowym, jak wspomniałem wcześniej, udałem się do "Getting Debian",
następnie "small installation image" i na koniec "arm64".

Zacznijmy od tego dlaczego wybrałem "Download an installation image" zamiast "Use a Debian cloud image".
Otóż, instalujemy Debiana w maszynie wirtualnej, a nie w chmurze,
a przede wszystkim chcemy system *zainstalować*, a nie gotowe zdjęcie z zainstalowanym systemem.

Następnie "small" vs "complete installation image".
Jako, że instaluję system w maszynie wirtualnej i wiem, że posiadam stałe i szybkie połączenie z internetem,
łatwiej jest mi pobrać instalator, który na bieżąco pobiera pakiety z internetu przy instalacji.
Jeśli nie byłbym pewny czy będę miał połączenie z internetem albo chciał zainstalować ten system na maszynie,
na której go nie będę miał wtedy wybrałbym complete, ale nie mam takiej potrzeby.

I na koniec - arm64 gdyż to jest architektura maszyny, na której pracuję.


Po naciśnięciu przycisku nowa maszyna pojawia się okienko z sześcioma polami. Są to po kolei:

Nazwa - nazwa maszyny wirtualnej w VirtualBoxie.
Jako, że instaluję system Debian i nie zamierzam mieć innych systemów, które musiałbym rozróżnić od tego,
nazwę ją po prostu "deb-vm".

Folder - lokalizacja, w której znajdą się dane maszyny.
Nie mam potrzeby tego zmieniać więc zostawię domyślną wartość.

ISO - Plik obrazu systemu, tu wybieram zdjęcie Debiana, które pobrałem w poprzednim kroku.
I teraz pojawia się pierwszy problem z korzystaniem z wersji BETA - system został wykryty jako 32-bitowy,
kiedy wiemy, że jest on 64-bitowy.
Nie byłoby to ogromnym problemem gdyż wciąż możemy zmienić parametry maszyny po utworzeniu jej,
ale wolę to zrobić od razu przy tworzeniu więc wszedłem w "tryb eksperta",
zmieniłem wersję systemu na "Debian (64-bit)" i zaznaczyłem "Skip Unattended Installation"
ponieważ nie chcę żeby VirtualBox sam instalował mi system bez mojej ingerencji.
Możemy to zostawić włączone jeśli nie chcemy ręcznie przejść przez proces instalacji (ja chcę),
oraz gdy wiemy, jak VirtualBox się zachowa w instalatorze. Już wersja BETA pokazała,
że nie potrafi poprawnie wykryć systemu, jaki będziemy wirtualizować,
więc nawet gdybym nie chciał siedzieć nad instalacją i jej samemu pilnować,
to w tym wypadku i tak bym nie chciał tej opcji użyć.


Następnie mamy zakładkę "Hardware" w której ustawię ilość pamięci RAM przeznaczonej dla maszyny
oraz ilość wątków procesora.
Domyślna wartość, jaką sugeruje VirtualBox to 2GB, którą zostawię z kilku powodów:
- Moja maszyna posiada 16G RAMu więc 2GB dla maszyny wirtualnej mnie nie zrani
- Nie zamierzam instalować środowiska graficznego (o tym na końcu), przynajmniej na razie
- Jednak wciąż chcę, żeby wszystko instalowało się szybko i system miał zapas pamięci na procesy,
które będę na niej odpalać.
Ilość procesorów zmienię z 1 na 4 z podobnych powodów:
- Moja maszyna posiada 20 rdzeni więc jestem w stanie 4 z nich przeznaczyć na maszynę wirtualną
- Mimo, że nie zamierzam instalować środowiska graficznego ani robić nic wymagającego,
wciąż chcę aby działała szybko, sprawnie i mogła czerpać korzyści z wielowątkowości.


I ostatnia zakładka na pierwszej stronie - "Hard Disk", gdzie tworzymy plik dysku twardego maszyny wirtualnej.
Format zostawiam na VDI, gdyż będzie to maszyna używana jedynie w VirtualBoxie.
Nie zaznaczam "Pre-allocate Full Size" gdyż chcę aby rozmiar pliku dysku rósł dynamicznie.
Sprawia to, że zapis w maszynie jest wolniejszy, lecz nie jest to dla mnie problemem.
Dlatego też zostawiam domyślną wartość 20GB - jest to zdecydowanie za dużo na ten system,
ale jeśli pojawi się taka potrzeba, to to miejsce będę miał dostępne,
a dopóki się nie pojawi to rozmiar dysku i tak tej wielkości nie osiągnie.


Jednak skłamałem. VirtualBox na ARMie NIE wirtualizuje tylko emuluje, dziękuję Oracle, że mnie okłamałeś.
Po pobraniu wersji instalatora amd64 w końcu powituje mnie GRUB, a w nim 6 opcji:
Instalacja graficzna, instalacja, opcje zaawansowane, instalator w kolorystyce o wysokim kontraście,
instalacja z narratorem, i pomoc.


"Instalacja graficzna" - ta opcja uruchamia instalator systemu z interfejsem graficznym,
co oznacza, że proces instalacji będzie przebiegał w sposób bardziej przystępny dla użytkownika.
Wybór tej opcji jest polecany dla początkujących użytkowników lub dla tych,
którzy woleliby wykonywać kroki instalacji w sposób bardziej wizualny.

"Instalacja" - jest to opcja bardzo podobna do poprzedniej z tą różnicą, że instalator działa w trybie tekstowym.
Oznacza to, że instalator będzie wyglądał mniej ładnie, lecz pozwala to na uruchomienie instalatora z bardzo słabą kartą graficzną
lub gdy dostępu graficznego do komputera nie mamy. 

"Opcje zaawansowane" - pozwalają nam na instalację "ekspercką" tudzież włączenie systemu w trybie,
który pozwala nam "ożywić" istniejącą już instalację Linuxa, z którą mamy problem.

"Pomoc" - ta opcja wyświetla informacje na temat procesu instalacji i rozwiązywania problemów, które mogą wystąpić podczas instalacji.

"Instalacja z syntezatorem mowy" - ta opcja umożliwia instalację systemu z obsługą syntezatora mowy, co ułatwia korzystanie z systemu dla osób z niepełnosprawnościami wzrokowymi lub niewidomymi.

Jak już wspomniałem wcześniej, nie zamierzam instalować środowiska graficznego i nie interesuje mnie ono,
ani nie potrzebuję trybu eksperta, więc w tym wypadku również wybiorę opcję "Instalacja".


Pierwsze co widzimy po włączeniu instalatora to wybór języka.
Nie wpływa on na samo funkcjonowanie systemu i jest stricte preferencją użytkownika,
więc ja zostawię domyślną opcję - angielski.


Następnie musimy wybrać region systemu.
To ustawienie służy do konfiguracji w jaki sposób jest wyświetlana data, godzina, liczby, waluty, itd.,
więc ja wybrałem najpierw "other" aby zobaczyć wszystkie opcje, następnie "Europe" i na koniec "Poland".

Jako, że nie istnieje locale "en_PL", musimy zdecydować, jakie locale chcemy ustawić dla systemu.
Właśnie ta opcja konkretnie mówi programom w jaki sposób powinny wyświetlać informacje.
Ja zostawię opcję, którą system mi proponuje, czyli "en_US.UTF-8".


Po tym wybieramy układ klawiatury.
Jako, że jestem przyzwyczajony do układu polskiego i z takiego też korzystam na swoim komputerze,
to taki też układ wybrałem.


Po tym kroku instalator wykrywa automatycznie naszą konfigurację systemu
i instaluje wszystkie pakiety abyśmy mogli komfortowo z niego korzystać.


Kiedy już to zrobi, system prosi nas o podanie nazwy maszyny w sieci.
Najpierw hostname - jest to nazwa identyfikująca urządzenie w sieci.
Można to porównać do imienia dla człowieka.
Nazwa ta jest unikalna w obrębie sieci i służy do identyfikacji urządzenia podczas komunikacji w sieci.

Przykładowo, jeśli w sieci mamy dwa urządzenia o nazwach "komputer1" i "komputer2", 
to można przekazywać informacje między nimi, odwołując się do tych nazw.

Ja podam taką samą jak nazwałem samą maszynę wirtualną - deb-vm.

A następnie domenę: to adres internetowy, który wskazuje na konkretny serwer lub zasób w sieci.
Można to porównać do nazwiska dla człowieka.
Nazwa ta jest używana w celu umożliwienia dostępu do usług i zasobów w sieci.

Przykładowo, jeśli chcemy otworzyć stronę internetową, to wpisujemy adres internetowy,
który składa się z nazwy domeny i nazwy zasobu.
Nazwa domeny jest częścią adresu URL i służy do określenia,
gdzie znajduje się serwer, który udostępnia żądany zasób.

Wartości hostname i domeny służą do ustawienia pełnej nazwy urządzenia w sieci.
Pełna nazwa składa się z nazwy hostname i nazwy domeny, np. "komputer1.example.com".
Pełna nazwa jest wykorzystywana do identyfikacji urządzenia w sieci i do nawiązywania połączeń między różnymi urządzeniami.

W tym wypadku zostawię to pole puste, również z uwagi na to,
że nie planuję tej maszyny włączać do swojej sieci czy też łączyć ją w sieć z innymi maszynami wirtualnymi, 
ale gdybym instalował ten system bezpośrednio na swoim komputerze
to użyłbym tu wartości "local" lub innej w zależności od konfiguracji sieci.


Następnie proszeni jesteśmy o ustawienie hasła dla użytkownika root czyli głównego administratora systemu,
który posiada pełen dostęp do systemu i możliwość wykonywania wszelkich operacji na urządzeniu.

Normalnie powinniśmy podać hasło dla użytkownika "root", aby zabezpieczyć konto przed nieautoryzowanym dostępem.
Hasło powinno być silne, trudne do odgadnięcia i składać się z różnych znaków,
w tym małych i dużych liter, cyfr i symboli.

Jednakże widzimy komunikat mówiący, że przy pozostawieniu tego pola pustym konto "root" zostanie dezaktywowane,
a pierwszy użytkownik jakiego utworzymy będzie miał możliwość wykonywania operacji jako administrator przy użyciu narzędzia sudo.
Jako iż i tak planowałem dać mojemu użytkownikowi pełne prawa administratora, ta opcja jest idealna,
a zarazem czyni nasz system nieco bezpieczniejszym więc dokładnie to zrobię - pozostawiam to pole puste i idę dalej.


Po skonfigurowaniu konta root (czyli w tym przypadku wyłączeniu go)
proszeni jesteśmy o skonfigurowanie naszego użytkownika.

Pierwszym krokiem jest podanie pełnej nazwy użytkownika.
Będzie ona pokazywana na ekranie logowania, w mailach, i w innych programach, które wyświetlają imię i nazwisko użytkownika.

Oczywiście ja podałem swoje imię i nazwisko - "Nikodem Rabuliński".

Następnie proszeni jesteśmy o podanie loginu - będzie on używany do identyfikacji naszego użytkownika,
do logowania, i w innych miejscach, które potrzebują unikalnie zidentyfikować użytkownika komputera.

W moim przypadku użyję tego samego loginu, którego używam na wszystkich swoich maszynach - "niko".


Po wybraniu nazwy użytkownika proszeni jesteśmy o hasło, które będzie używane do logowania,
ale także do uwierzytelnienia, jak będziemy próbowali wykonać jakieś polecenie jako administrator.

Guided - use entire disk: Ta opcja automatycznie tworzy jedną partycję na całym dysku.
Wszystkie dane na dysku zostaną usunięte, a system zostanie zainstalowany na nowej partycji.
Ta opcja jest odpowiednia, jeśli chcesz zainstalować system operacyjny na dysku bez istniejących danych
lub jeśli chcesz usunąć wszystkie istniejące dane z dysku.

Guided - use entire disk and set up LVM: Ta opcja działa tak samo jak poprzednia,
ale tworzy dodatkowo partycję LVM. Partycje LVM są elastyczne, co umożliwia łatwe dodawanie lub usuwanie partycji,
a także ich dynamiczną zmianę rozmiaru. Ta opcja jest odpowiednia dla osób,
które chcą mieć opcję elastycznego ustawienia partycjonowania po zainstalowaniu systemu.

Guided - use entire disk and set up encrypted LVM: Ta opcja działa tak samo jak poprzednia,
ale partycja LVM jest zaszyfrowana.
Ta opcja jest odpowiednia dla osób, które wymagają dodatkowego zabezpieczenia danych.

Manual: Ta opcja pozwala na ręczne tworzenie partycji na dysku.
Użytkownik musi określić rozmiar, punkt montowania i typ partycji.
Ta opcja jest odpowiednia dla zaawansowanych użytkowników,
którzy chcą dokładnie określić, jak mają być zorganizowane partycje na dysku.

Która opcja powinna zostać wybrana, zależy od indywidualnych potrzeb i preferencji użytkownika.
Jeśli nie jesteś pewien, którą opcję wybrać,
zaleca się skorzystanie z opcji Guided - use entire disk and set up encrypted LVM,
ponieważ jest ona łatwa w użyciu i zapewnia odpowiednie zabezpieczenie danych.

W moim przypadku nie potrzebuję szyfrowania dysku ani modyfikowania partycji po zainstalowaniu systemu
więc wybiorę najprostszą - "Guided - use entire disk".

Musimy wybrać dysk, którego użyjemy do instalacji - ja mam tylko jeden.


Następnie proszeni jesteśmy o wybranie schematu partycjonowania -
- czy chcemy mieć cały system na jednej partycji, osobną partycję na /home, czy osobną partycję na /home, /var, i /tmp.

Pierwsza jest zalecana dla nowych użytkowników, oraz dla osób, które nie potrzebują zaawansowanych ustawień partycjonowania.
Druga i trzecia opcja natomiast tworzy kilka partycji na dysku, w tym oddzielne partycje dla /, /home i /var.
/ to główna partycja systemowa, /home to partycja, na której będą przechowywane użytkownika pliki użytkowników,
a /var to partycja, która przechowuje dane tymczasowe i logi systemowe.
Ta opcja jest odpowiednia dla osób, które chcą mieć bardziej zaawansowane i elastyczne ustawienia partycjonowania.

Ja, jak wspomniałem wyżej, nie mam potrzeby modyfikacji partycji po zainstalowaniu systemu,
ani też nie mam potrzeby trzymania danych na różnych partycjach, więc wybiorę opcję pierwszą.


Następnie mamy opcję przejrzenia ustawień partycjonowania,
które możemy zatwierdzić lub je zmienić przed zapisaniem ich na dysk.

Jako, że chcę zmienić system plików, na którym zainstaluję to wybiorę partycję główną i zmienię jej przeznaczenie z Ext4 na Btrfs.

Mimo iż ext4 jest stabilniejszym i bardziej przetestowanym systemem plików,
który nadal jest szeroko stosowany jako standardowy system plików w wielu dystrybucjach Linux,
to Btrfs oferuje bardziej zaawansowane funkcje i elastyczność,
które mogą być szczególnie przydatne dla zaawansowanych użytkowników i administratorów systemów.

Funkcje, które mnie najbardziej interesują to:
Zarządzanie danymi: Btrfs jest zaprojektowany z myślą o łatwym zarządzaniu danymi i może obsługiwać wiele funkcji,
takich jak kopiowanie migawkowe, kopiowanie w czasie rzeczywistym, deduplikacja i kompresja, co czyni go bardziej elastycznym niż ext4.
Kopia zapasowa: Btrfs oferuje wbudowaną funkcję kopiowania zapasowego (snapshotting),
która pozwala na tworzenie kopi zapasowych danych w czasie rzeczywistym bez potrzeby zatrzymywania pracy systemu.
Dzięki temu można przywrócić system do wcześniejszego stanu w przypadku awarii lub błędów.

Oprócz tego nie wprowadzam żadnych zmian, zatwierdzam tabelę partycji i kontynuuję instalację.


Po skonfigurowaniu partycji i sformatowaniu dysku instalator instaluje podstawowe pakiety,
a następnie dostajemy powiadomienie o skanowaniu zewnętrzych mediów w poszukiwaniu pakietów.
Ponieważ ja pobrałem małe zdjęcie instalacyjne wszystkie pakiety będę musiał pobrać z internetu.
Gdybym użył pełnego zdjęcia natomiast,
w tym momencie instalator by je znalazł i użył go do instalowania dodatkowego oprogramowania zamiast łączyć się z internetem.

Instalator prosi nas o podanie swojej lokalizacji aby znaleźć najlepszy dla nas serwer, z którego będziemy pobierać pakiety.
Ja zostawię domyślną opcję - deb.debian.org.

Następnie jesteśmy proszeni o podanie danych o naszym Proxy. Ja nie potrzebuję ani nie chcę używać proxy więc pozostawię te pole puste.

HTTP Proxy (lub po prostu Proxy) to serwer pośredniczący między twoim urządzeniem a internetem.
Kiedy używasz przeglądarki internetowej, komunikujesz się z serwerami internetowymi, aby pobrać informacje lub wysyłać żądania.
Proxy działa jako pośrednik, który przekierowuje twoje żądania do serwerów internetowych, a następnie przesyła odpowiedzi z powrotem do twojego urządzenia.
Możesz chcieć lub musieć użyć Proxy w różnych sytuacjach,
na przykład, gdy chcesz uzyskać dostęp do witryny, która jest zablokowana w twoim kraju lub sieci,
lub gdy chcesz chronić swoją prywatność i ukryć swoje rzeczywiste IP przed witrynami, którym nie ufasz.
Proxy może być również przydatny w pracy, gdzie administratorzy sieci mogą używać go do kontroli dostępu do stron internetowych lub do filtrowania treści.

Po wybraniu konfiguracji instalator aktualizuje i instaluje resztę wymaganych pakietów na naszym systemie.


Następnie widzimy pytanie czy chcemy wziąć udział w programie Debian Popularity Contest.
Nie jestem nim zainteresowany i nie będę korzystał z tej maszyny jako z głównego komputera, więc wybieram opcję "nie".

Debian Popularity Contest to system statystycznej analizy popularności pakietów oprogramowania w systemie Debian.
Głównym celem Debian Popularity Contest jest zbieranie informacji o tym, które pakiety oprogramowania są najczęściej używane przez użytkowników systemu Debian.
Aby to zrobić, system zbiera anonimowe informacje od użytkowników, którzy zdecydują się wziąć udział w projekcie.
Użytkownicy, którzy zdecydują się wziąć udział, będą automatycznie wysyłali statystyki dotyczące używanych przez nich pakietów do centralnego serwera projektu.


Wspominałem już wcześniej, że nie chcę instalować środowiska graficznego.
Teraz system prosi nas o wybranie dodatkowych pakietów do zainstalowania, gdyż podstawowy system już został zainstalowany i skonfigurowany,
więc wyjaśnię dlaczego postanowiłem tego nie robić i kiedy ktoś mógłby chcieć to zrobić.

Użytkownik mógłby chcieć zainstalować środowisko graficzne na swoim systemie, jeśli planuje korzystać z systemu w trybie desktopowym,
gdzie będzie wykonywać zadania związane z grafiką, multimediów, przeglądaniem internetu, czy graniem w gry.
Środowisko graficzne może także być przydatne dla użytkowników,
którzy nie są zaznajomieni z interfejsem wiersza poleceń i wolą korzystać z bardziej intuicyjnego interfejsu graficznego.

Jako, że ja nie planuję robić nic z tych rzeczy, a co więcej, chcę używać tej maszyny łącząc się z nią z terminala,
nie będę żadnego środowiska graficznego instalował. Instalacja środowiska graficznego może także wprowadzić dodatkowe obciążenia dla systemu,
a to może prowadzić do spowolnienia jego działania lub zwiększenia zużycia zasobów,
co może być niepożądane w przypadku starszych lub mniej wydajnych urządzeń.

Instalator daje nam do wyboru siedem środowisk do wyboru. Są to kolejno:

GNOME - Charakteryzuje się nowoczesnym interfejsem użytkownika, łatwością w użyciu i dobrą integracją z aplikacjami GNOME.
Wymaga jednak dość mocnego sprzętu, co może być problemem dla starszych komputerów.

GNOME (Flashback) - Jest to starsza wersja środowiska GNOME, zanim wprowadzono do niego nową szatę graficzną.
Nie jest już rozwijane, natomiast jest wciąż wspierane. Jest mniej wymagające niż najnowsza wersja GNOME,
jednak wciąż może być problemem dla starszych komputerów.

Xfce - Jest to lekkie i wydajne środowisko graficzne, idealne dla starszych lub mniej wydajnych komputerów.
Charakteryzuje się prostym i przejrzystym interfejsem użytkownika oraz niskim zużyciem zasobów systemowych.

KDE - Jest to zaawansowane i złożone środowisko graficzne, charakteryzujące się bogatymi funkcjami i rozbudowanymi narzędziami.
Wymaga jednak dużej mocy obliczeniowej, co może być problematyczne dla starszych komputerów.

Cinnamon - Jest to relatywnie nowe środowisko graficzne, które powstało na bazie GNOME 3.
Charakteryzuje się intuicyjnym i łatwym w użyciu interfejsem użytkownika oraz niskim zużyciem zasobów systemowych.

MATE - Jest to kontynuacja dawnego środowiska GNOME 2,
które charakteryzuje się prostotą i przejrzystością interfejsu użytkownika oraz niskim zużyciem zasobów systemowych.
Jest to dobra opcja dla użytkowników, którzy szukają prostego i stabilnego środowiska graficznego.

LXDE - Jest to bardzo lekkie środowisko graficzne, idealne dla starszych lub mniej wydajnych komputerów.
Charakteryzuje się minimalistycznym interfejsem użytkownika oraz niskim zużyciem zasobów systemowych.

LXQt - Jest to nowoczesne i lekkie środowisko graficzne, które powstało w wyniku połączenia LXDE i Razor-qt.
Charakteryzuje się minimalistycznym i intuicyjnym interfejsem użytkownika oraz niskim zużyciem zasobów systemowych.


Oprócz środowisk graficznych mamy także do wyboru opcje web server, ssh server, i standard system utilities.
Standard system utilities jest zaznaczone domyślnie i zawiera pakiety jak `file` czy `xz-utils`, więc zostawię tę opcję zaznaczoną.

Web server zainstaluje dla nas oprogramowanie Apache, które pozwala na hostowanie stron interentowych na naszym komputerze.
Nie jestem zainteresowany stawianiem stron, ani tym bardziej fanem korzystania z Apache więc pozostawię tę opcję odznaczoną.

Zainstaluję natomiast SSH server,
który pozwoli mi łączyć się z tą maszyną przy użyciu terminala na moim głównym systemie operacyjnym, czy nawet z innej maszyny w tej samej sieci.
Nie będę tego drugiego robić, ale jest to przydatna opcja jeśli instalowalibyśmy system na serwerze i chcieli mieć do niego dostęp z dowolnego innego komputera.


Po zainstalowaniu wybranych przez nas pakietów
system prosi nas o wyciągnięcie medium instalacyjnego i ponowne uruchomienie systemu.
Gdy to zrobimy wita nas GRUB z następującymi opcjami:
- Debian GNU/Linux
- Advanced options for Debian GNU/Linux
- UEFI Firmware Settings

Wytłumaczenie ich jest już poza zakresem tego zadania,
jednak po wybraniu pierwszej opcji po chwili wita nas świeżo zainstalowany system operacyjny Debian.
